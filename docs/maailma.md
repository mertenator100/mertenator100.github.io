# Fading Sunsin maailma

Fading Sunsin maailma sijoittuu 3000 vuotta tulevaisuuteen, tätä kirjoittaessa vuoteen 5020. Ihmiskunta on onnistunut muutamaan otteeseen saamaan itsensä kollektiivisesti polvilleen, noussut uljaasti parempaan huomiseen, vain kyntääkseen taas nenällä peltoa. 
Nykyhetkessä ihmiskunta on taas ryömimässä esiin hajaannuksen ajasta ja keisarikunta on ainakin näennäisesti yhtenäinen. Keisari Alexiuksen hellässä huomassa tunnetun maailman ja aurinkokunnat jakavat suuret ja pienemmät aatelissuvut, Urth Orthodox -kirkko sekteineen sekä kauppiaiden killat. Ollaan henkisesti keski-ajan loppupuolen sääty-yhteiskunnassa ja kaukana siitä teknologisen kehityksen huipusta jotka tasavaltojen aikana saavutettiin; osa aurinkokuntien peräseinäjoista on taantunut täysin feodaaliaikaan myös teknisesti, mutta erilaiset killat pystyvät vielä pitämään avaruusalusten kaltaisen perusteknologian toiminnassa. 

Korkeampi teknologia - tietokoneet, robotit, maankaltaistamiskoneet - ovat jotain mitä magia ja mystiikka olivat keski-ajan ihmisille. Äärimmäisen voimakasta ja pelottavaa, ja vain asialle vihkiytyneimmät, rohkeimmat ja hulluimmat puuhastelevat sellaisten asioiden kanssa.

On myös aivan oikeaa magiaa ja mystiikkaa. Kirkko sekteineen ei ole vain joukko liturgisteja (toki niitäkin), vaan hyppyporttien avautumisen jälkeen maailmankaikkeus on muuttunut paikaksi, jossa on aivan oikeasti synkkiä salaisuuksia. Hyppyporteista kulkeminen aiheuttaa suojaamattomalle matkustajalle jonkinlaisen uskonnollisen kokemuksen (Sathra), jossa kokee samaan aikaan olevansa yhtä maailmankaikkeuden kanssa että näkevänsä silmäkulmassa tämä yhteyden takana kurkistelevat nimettömät olennot. Diasporan aikaan kirkon (uudelleen) perustanut Profeetta teki aivan oikeita ihmeitä, ja ihmeitä tekevät omistautuneimmat kirkon miehet ja -naiset nykyäänkin. Uskolla on voimaa ja maailmassa on paljon selittämättömiä asioita, joilla on myös voimaa.

Vieraita lajeja on kohdattu kohtuullisissa määrin ja on selvää, että maailmankaikkeudessa on ennen ihmistä elänyt teknologisesti paljon edistyneempiä lajeja, jotka ovat jättäneet jälkeensä hyppyporttien lisäksi kaikenlaista vaarallista roinaa ja raunioita, muun muassa joiltain planeetoilta löytyviä valtavia sfiksien tyyppisiä gargoileja.

Fading Sunsin maailmaa voisi siis lyhyesti kuvata scifin ja fantasian pyttipannuksi, jossa on sijaa vähän kaikelle ja oikeassa suhteessa annosteltuna kaikki maistuu aika kivalle. 

## Pieni aikajana

Vähän laajempi aikajana löytyy neljännen laitoksen Universe -kirjasta.

Todella paljon laajempi (ja tarkistamaton - näyttää kuitenkin suunnilleen lähdekirjoista otetulta) löytyy [Wikiasta](https://fadingsuns.fandom.com/wiki/Timeline_of_FS_Universe).

Vuosi       | Tapahtuma
----------- | ---------
2100        | Ensimmäinen tasavalta, Zaibatsun, aurinkokunnan valloitus
2305        | Hyppyportti löydetään Pluton takaa
2500        | Ensimmäinen tasavalta kaatuu, aatelisto nousee
2500 - 3500 | Diaspora, ihmiskunta hajaantuu, planeettojen maankaltaistaminen alkaa
2700        | Ensikontakti Shantorien kanssa
2723        | Profeetta näkee pyhän tulen, Ihmeiden Aika alkaa
2845        | Ensikontakti Vaun kanssa
3500 - 4000 | Toinen tasavalta kiltojen tukemana. Maankaltaistamisen kulta-aika.
4000        | Toinen tasavalta kaatuu, auringot alkavat himmetä
4000 - 4986 | Pimeä (keski-) aika
4550        | Vladimir kruunataan keisariksi ja salamurhataan. Keskeiset aatelissuvut hallitsevat sijaishallitsijoiden kautta. 
4900        | Symbioottisodat alkavat
4956 - 4995 | Keisarin perimmyssodat
4993        | Alexius Hawkwood kruunataan keisariksi
5001 -      | Pax Alexius
5020        | Nykyhetki

## Faktiot

### Keisarikunta

Keisari Alexius (os. Hawkwood), tuoreena vaimonaan Freya Eldridsdottir, barbaaristen Vuldrok-heimojen soturi. Näillä vuoden ikäinen prinsessa Aurora, keisarillinen perijä.

### Keskeiset aatelissuvut (joilla ennen keisaria valta valita hallitsija)

**Al-Malik**

Al-Malikeja voisi stereotyyppisesti ajatella avaruuden maureina; vähän mystisiä, suuresti taiteita ja tieteitä kunnioittavia, mutta silti riittävän vallanhaluisia. Suurista aatelissuvuista Al-Malikeilla on läheisimmät suhteet kiltoihin, eniten intoa kaivella menneisyyden aarteita ja tukea tieteitä.

**Decados**

Fading Sunsin omat söpöt pahikset, vahvasti venäläisvaikuttainen Decados-suku. Mitä saadaan kun yhdistetään 50 shades of grey, Cruel intentions, Mantshurian kandidaatti ja muutama muu vastaava teos? Saadaan Decados.

**Hawkwood**

Stiff upper Lip -aateliset, parhaat puolet brittien ja Hapsburgien monarkioista, varsinkin kun vahvasti samat geenit molemmissa. Hawkwoodit ovat vähän parempia kuin muut, vähän perinnetietoisempia, ja ehkä ihan vähän hitaampia. Nykyinen keisari on syntyjään Hawkwood, mutta ottanut sukuunsa suosiolla etäisyyttä, mitä ei katsota ollenkaan hyvällä - oman keisarin piti olla matkalippu lopulliseen suuruuteen. Hawkwoodien riesana ovat Vuldrokit, nuo hauskat (tähtitaivaan) pohjoisen barbaarit.

**Li-Halan**

Itämaisia vaikutteita omaavalla suvulla on kaikkein läheisimmät suhteet kirkkoon, vaikka pahat kielet väittävät että kyse on ehkä enemmänkin politiikasta. Varsinkin kun ne kaikkein pahimmat demoninpalvojat ovat yleensä tulleet samasta suvusta.

**Hazat**

Sotaisat välimerelliset Hazatit, ay ay! Alunperin Chauki-suvun neuvonantajina kunnostautuneet Hazatit päätyivät siihen että heillä on tunnetulle maailmalle isäntiään enemmän annettavaa, ja lemppasivat Chaukit ilmalukosta ulos tai pellon alle puskemaan horsmaa. Nyt suvulla on oma paikkansa aatelisista nopeimmin kiivastuvina, sotilaallisesti vahvimpana ja eniten kaksintaisteluita voittaneena. Ehkä. Hazattien riesana ovat Kurganit, tunnetun maailman ulkopuolella elävät uskonfanaatikot.

### Pienemmät aatellissuvut

Pienempiä aatelissukuja on toistakymmentä - osa on ollut ennen keskeisiä aatelissukuja, mutta osakkeet ja omistukset ovat laskusuunnassa, osa on vain paikallisia suuruuksia.

### Kirkko

On vain yksi kirkko, jonka tunnus on tyyliltelty hyppyporttiristi. Mutta yhdessä kirkossa on eri sektejä.

**Urth Orthodox**

Paikalliset katolilaiset ja hallitseva uskontokunta. Vähän hajuttomat ja mauttomat peruspapit.

**Temple Avesti**

Inkvisitio. Ei mukavia kavereita.

**Sanctuary Aeon**

Nunna- ja munkkiluostarimeinings parannusvoimilla.

**Eskatonic Order**

Kirkon omat huru-ukot, jotka etsivät sitä tietoa joita muut kirkossa eivät uskalla. 

**Brother Battle**

Taisteluveljet. Usko, haarniska, ja aivan pirun iso miekka.

### Killat

**Charioteers**

Lentäjien kilta, joka hallitsee planeettojen välisiä reittejä ja haluaisi hallita myös hyppyportteja, ja oikeastaan ihan kaikkea avaruudessa. 

**Engineers**

Insinöörit ja rakentajat, jotka pitävät paitsi maailman (tai ainakin maailmojen maankaltaistamiskoneet) liikkeessä, ovat myös niitä jotka saavat muinaisista artefakteista ulos jotain muutakin kuin pyhää savua.

**Musters**

Palkkasoturit ja orjamagnaatit - kun killan nimi on johdettu suurten laivojen ajan värväysjoukoista, ei varmaan kannata puhua kauhean korkeasta moraalista. Parhaimmillaan tunnetun maailman parhaita sotajoukkoja, pahimmillaan maajusseja orjiksi ryösteleviä pahiksia.

**Scavers**

Hustlerit, ryövärit, arkeologit, romuntonkijat, jengirikolliset - Scaversit pyörittävät sekä organisoitua rikollisuutta että ovat osaltaan maailmankaikkeuden indianajoneseja.

**Reeves**

Virkamiehet, pankkiirit, rahanlainaat, koronkiskurit, neuvonantajat ja jossain jopa politiikot. Reevesit pitävät yhteiskunnan liikkeessä, mikäli vain palaverikutsuilta ehtivät.

### Pienemmät killat

Melkein kaikelle ja kaikille on oma kilta, mutta viiden suurimman lisäksi keskeisiä ovat esimerkiksi esiintyvien taitelijoiden kilta, pedagogit, jopa hovimestareiden kilta.

## Vieraat lajit

### VAU

Mystiset mandariinit, ihmiskuntaa kehittyneempi sivilisaatio joka lähinnä jakelee mystisiä ja metaforisia onnenkeksejä.

### Symbiootit

Ihmisten, eläimien, kasvien ja ties minkä protoplasman epäpyhä siitos, joka on vallannut ihmiskunnalta kolme planeetta ja käy sotaa Stigmatan sillanpääasemasta, tavoitteenaan vallata loputkin tunnetusta avaruudesta. Satunnaisesti pääsevät etuvartioasemasta ohi, mistä kärsii varsinkin läheinen Al-Malikien hallitsema avaruus. Sota Stigmatalla on nyt muutaman vuoden oudosti hiljentynyt.

### Shantor

Al-Malikien Shaprut-planeetalla asuvat heppaiset.

### Ur-Obun ja Ur-Ukar

Ihmisenkaltaisia humanoideja, joita vastaan on sodittukin. Näillä esiintyy enemmän PSI-voimia kuin ihmisillä ja tietävät ihmisiä enemmän suurista muinaisista, eikun ihmisten aikaa edeltäneistä sivilisaatioista. Lähtökohtaisesti eivät vain kerro, koska ihmiset sortavat ja kaikkea.

### Muut alienit

Onhan niitä, mutta ei nyt loputtomiin asti.