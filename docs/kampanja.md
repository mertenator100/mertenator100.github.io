# Kampanjasta

## Yleistä

Orastava kampanja-idea on sarja enemmän tai vähemmän löyhästi toisiinsa liittyviä mini-kampanjoita, joita voidaan tässä selkeyden vuoksi kutsua *kausiksi* ja yksittäisiä sessioita *jaksoiksi* tai, no, pelikerroiksi. Ensin pelataan yksi kausi ja mikäli homma tuntuu toimivan sekä jaksamista riittää, saattaa sen jälkeen tulla toinen kausi. Pelaajat kiinnitetään kaudeksi kerrallaan jotta ei luoda mitään ikuisuuksiin asti henkistä kalenteria varaavaa behemottia. Seuraavalla kaudella saattaa mukana olla samoja tai eri pelaajia, samoilla tai eri hahmoilla. Ei voi tietää vielä.

Kausi antaisi olettaa että sen aikana jonkinlainen tarina kulkee alusta loppuun ja tarjoilee matkalla koko draaman kaaren. Näin ei todennäköisesti tule tapahtumaan, vaan kausi voi olla jotain venyneen yksittäisen tilanteen ("Alamon piiritys"), pitkän seikkailun ("Näin valloitin Mordorin") tai ihan oikean kampanjan ("Pieni talo preerialla: kevät") välillä. Joka tapauksessa se on pituudeltaan yhdestä kymmenen pelikertaan. Todennäköisti 3-5 pelikertaa hahmonluonti mukaanlukien.

## Pelityyli

Fading Sunsin omat kirjat tykkäävät puhua *"Futuristic passion play"*sta, mikä kuvaa varmaan ihan hyvin tavoitetilaa. Ei siis puhuta mistään realistisesta pelityylistä, jossa esimerkiksi fysiikan lait tai äärimmäisen säntillinen hahmoihin eläytyminen ("minähän en tuonne lähde koska olen sotilas, ja osaan varoa!") olisivat keskiössä, ennemminkin jostain Marvel-elokuvien kaltaisesta melko vauhdikkaasti etenevästä draamasta, jossa on tarvittaessa paljonkin actionia.

Tai jos ajatellaan asiaa yksinkertaisemmin: on kivempaa että hommat liikkuvat ja hahmoille sattuu että tapahtuu. Jos kaudessa on selkeä juoni, on hedelmällisempää heittäytyä vähän ratakiskotettavaksi kuin kaurismäkistellä keittiössä. Jälkimmäisellekin voi toki olla hetkensä. Hahmot saavat olla tiettyyn rajaan asti stereotyyppisiä, kunhan ovat sellaisia että saatte pelaajina niistä jotain irti.

Vaikka Fading Sunsin maailma on vähän spydäri, siinä on silti oma sisäinen logiikkansa, jota pelinjohtaja yrittää parhaansa mukaan mallintaa. Koska se ei kuitenkaan olen meidän maailmamme, tulee väistämättä tilanteita joissa joutuu vähän venymään. Koetetaan pitää juupas-eipäs-tulipallo-ei-voi-lentää-tyhjyydessä -keskustelu nopeana ja sellaisena että jos tulipallon lentäminen tyhjyydessä on siisti juttu, niin sitten se lentää. Pelinjohtaja ei kuitenkaan ole mikään kaikkivaltias ja jos joku homma tuntuu tyhmältä, niin sanokaa, pohditaan hetki ja sitten päätetään miten homma toimii. Pelinjohtajalla on veto-oikeus, jonka käyttämistä tämä koettaa välttää.

Kuolema voi korjata hahmon, todennäköisesti ei kuitenkaan vahingossa ja/tai huonon noppatuurin vuoksi.

[Säännöt](saannot.md)-sivuilla kuvataan tarkemmin pelimekaniikoita, mutta noin rankasti yksinkertaistaen: kenenkään ja kaikkein vähiten pelinjohtajan ei tulisi tarvita opetella ulkoa mekaniikoita. Mennään mahdollisimman yksinkertaisilla säännöillä ja sovelletaan tarvittaessa.

## Turvallisuus

Koronahommista ja muista käytännön järjestelyissä, tässä enemmän siitä että kaikilla on, jos nyt ei koko ajan mukavaa, niin ei kuitenkaan ihan kauheaa kakkafiilistä.

* Pelinjohto valitsee etupäässä mukaan tuttuja pelaajia, joilla on todennäköisesti aika samanlainen käsitys haetusta pelityylistä. Voi olla että kaikkien kanssa ei ole hetkeen jos koskaan pelattu, mutta jos tätä kutsusta luet, niin oletus on tämä. Jos jostain syystä tuntuu siltä että tällainen 90-luvun loppupuolelta asti satunnaislarppaajien suomi-freeform ei ole (enää tai ylipäätään) tuttua ja lähellä omaa sydäntä, niin käsi pystyyn ja keskustellaan.
* Pelinjohtaja ei ole vetänyt roolipelejä lähemmäs viiteentoista vuoteen, joten siinä mielessä tämä on sekä retroa että heikoilla jäillä kävelyä. Olkaa armollisia, älkää odottako mitään naapurimaiden freeform-hommia.
* Pelissä saatetaan käsitellä tai sivuta ikäviä tai makaabereja asioita. Tämä on ehkä enemmän poikkeus kuin sääntö: tarkoitus ei ole mässäillä esimerkiksi kidutuksella tai seksuaalissävytteisellä sisällöllä, mutta kun maailmaan on kirjoitettu sellainen aatelissuku kuin Decados, niin voi olla että näitä sivutaan. Yleisesti ottaen en koe että on tarvetta esimerkiksi etukäteen kysyä aiheita joita tulisi erikseen välttää, mutta näitä saa toki etukäteen kertoa. Mikäli pelissä tulee vastaan asioita joita mieluummin ei käsittelisi, tai on tunne että kohta sellaista voi tulla, tästä voi ja on syytä erikseen sanoa, jolloin koetetaan himmata asian käsittely hyvin ylimalkaiselle tasolle tai skipataan moinen tilanne kokonaan ja pelinjohtaja referoi hyvin lyhyesti mitä on tapahtunut. Esimerkinomaisesti voidaan mainita että esimerkiksi yksityiskohtaisia asioita lasten kaltoinkohtelemisesta ei kyllä tule vastaan, koska a) ei nyt vaan ole sopivaa tai mielekästä ja b) pelinjohtaja on perheellinen.
* Hahmo ja pelaaja ovat kaksi eri asiaa. Kyllä, tarkoittaa myös sitä että hahmojen sukupuolet ja ehkä jopa lajit ovat vapaasti valittavissa, joskaan mitään upliftattuja delfiinejä ei kyllä vain ole.

## Käytännön järjestelyt

Ainakin kampanjan alussa eletään vielä Korona-aikaa, joten pelikerrat suoritetaan etänä. Tarkemmat speksit ohjelmistoista myöhemmin.