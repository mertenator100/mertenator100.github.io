# Ensimmäinen kausi: Ryöstö

## Johdanto

Paroni Pervical Hawkwood, suvun arvostettu (joskin hieman stereotyyppisen yläluokkainen) edustaja, on nousemassa avaruusristelijä *Ikuisuuden Tuulien* kyytiin Shaprutin kiertoradalla vietettyään joitain kuukausia ylläpitämässä diplomaattisia suhteita paikallisiin Al-Malik -suvun silmäätekeviin. Edessä on muutaman kuukauden avaruusmatka varsin hyvin varustellulla linjalaivalla läpi Al-Malikien hallitseman avaruuden ja kohti Hawkwoodien hallitsemia aurinkokuntia. On hyvä olla kuningas, vai miten se meni?

Suhteiden hoitamisen ohella Sir Percival tapaa toimia Hawkwoodin suvun kuriirina tarpeen vaatiessa, kuljettaen viestejä ja tavaroita kaikkialla tunnetussa maailmassa toimiville suvun enemmän tai vähemmän tunnustetuille edustajile, sekä tuoden näiltä viestejä sekä tavaroita takaisin suvun hallitsemiin maailmoihin. Tällä kertaa hän on tavannut Shaprutissa salassa suvun palkkalistoilla olevan salakuljettajan, joka on tuonut mukaan jotain hyvin arvokasta Nowherestä Hawkwoodien sponsoroimilta arkeologisilta kaivauksilta. Koska reitti Nowherestä ylipäätänsä minnekään kulkee läpi Stigmatan etuvartioaseman, on minkään arvokkaan salakuljettaminen sieltä pois melkoinen saavutus, joka harvoin pysyy täysin salassa. Eikä ole pysynyt tälläkään kertaa.

## Pelaajahahmot

Pelaajahamot ovat tavalla tai toisella saaneet tietää Sir Pervicalin tehtävästä ja tämän kuljettamasta omaisuudesta - ja vaikka he eivät tarkalleen tiedä mitä kaivauksilta on löytynyt, on selvää että se on jotain hyvin arvokasta tai hyvin tärkeää, ja todennäköisesti oikeisiin käsiin toimitettuna molempia. He suunnittelevat lastin kaappaamista ennen kuin *Ikuisuuden Tuulet* pääsee Hawkwoodien alueelle, käytännössä siis sen alle kahden viikon aikana kun alus matkaa Shaprutista avaruusportille ja Criticorumissa avaruusportilta planeetan avaruusasemalle.

## Ikuisuuden Tuulet

*Ikuisuuden Tuulet* on hieman alle sata matkustajaa ja melkein saman verran miehistön jäseniä vetävä nelikantinen luksusjahti, joka kulkee säännöllisesti reittiä Shaprutista Byzantium Secundukseen Al-Malikien ja Hawkwoodien hallitsemien alueiden läpi. Matkustajia varten on viitisentoista ylellistä ykkös- ja kakkosluokan sviittiä ja hieman yli toistakymmentä - siis melko hienoa - tavallista hyttiä. Sviiteissä on useampia huoneita ja jacuzzi, hytitkin ovat sitä vähän parempaa ruotsinlaivaluokkaa. Sviitit sijaitsevat yläkannella ja kolmannen kerroksen ulkoreunalla ja niissä on suuret maisema-ikkunat. Hytit sijaitsevat kolmannessa kerroksessa ja niistä on rajoitetumpi näkyvyys ulos.

Kolmannen kerroksen perässä sijaitsee aluksen ravintola ja baari, ja keulassa sijaitsee pieni amfiteatteri jossa voidaan myös näyttää liikkuvia kuvia. Toinen kerros on varattu suurelle juhlatilalle (ballroom), pelihuoneelle, kirjastolle, tupakkahuoneelle ja teatterin aitioille. Alimmassa kerroksessa sijaitsevat miehistötilat, keittiöt, moottorin huoltotilat sekä eteen työnnettynä aluksen ohjaamo.

Kokonsa puolesta alus ei siis ole mikään ruotsinlaiva lukuisine ravintoloineen, vaan muistuttaa ehkä enemmän suurta jokilaivaa - matkustajat ja miehistön jäsenet asuvat ja asioivat paljon tiiviimmin, ja lähinnä ensimmäisen luokan matkustajat omassa kerroksessaan sekä käytännössä toisen kerroksen omine tiloineen - voivat viettää aikaa hieman eristäytyneemmin. Koska matka kahden pysähdyksen välillä kestää pitkälle toista viikkoa, vaatii täydellinen eristäytyminen kuitenkin melkoista erakkoluonnetta.

Linja-aluksilla matkustaa monenlaista väkeä, mutta *Ikuisuuden Tuulilla* matkustaa hieman parempi väki: aateliset joilla ei ole omaa alusta, tai joilla ei ole kiire mihinkään, keisarikunnan korkeammat virkamiehet ja sotilaat, hieman muita tasa-arvoisempi papisto sekä kiltojen nokkamiehet. Hyvin monella ykkösluokkaan majoittuvalla erinomaisen tärkeällä henkilöllä tapaa olla mukanaan jonkinlainen seurue, joten ei ole tavatonta että valtaosa hyteistä on varattu palvelijoille ja lakeijoille.

### Aluksen henkilökunta

**Kapteeni Clarissa Kyst**

<img src="/img/captain.jpg" alt="Kyst" title="Kyst" width="200" height="200" />

Kuuttakymmentä käyvä, lentäjien (Charioteers) killan kapteeni, joka tapaa pukeutua aina miehistön tai matkustajien parissa liikkuessaan moitteettomaan valkoiseen univormuun. Kyst on helposti lähestyttävä, mutta hieman yksiulotteinen urakapteeni, joka tuntuu aina komentaneen linja-alusta. Kyst on omimmillaan small talkissa hieman vähäistä vaikutusvaltaisempien aatelisten kanssa; hän on kapteeni joka osaa antaa arvoa tärkeähköjen henkilöiden melko yhdentekeville näkemyksille. Myös kolmosluokan matkustajat saavat Kystiltä ystävällistä, mutta hieman etäistä huomiota - ykkösluokassa mahdollisesti matkustavat silmäätekevät saavat kaiken huomion ja, no, kaiken muunkin mitä kapteenilla on heille annettavissa.

**Hovimestari Anton Reynard**

<img src="/img/butler.jpg" alt="Reynard" title="Reynard" width="200" height="200" />

Kuvittele itsesi 1800-luvun Pariisin keskustan pompöösiin kalaravintolaan tilaamaan ostereita. Voit kuvitella hovimestari Reynardin ottamaan vastaan tilauksesi. Reynard on harmaantuva ja moitteettomasti pukeutuva paremman väen palvelija, joka saattaa tuntua hieman kylmäkiskoiselta laivaan hyvin satunnaisesti eksyvälle alemman keskiluokan edustajalle. Palvelijat ovat sitten asia erikseen - Reynard on varsin hyvä johtamaan myös matkustajien palvelusväen toimintaa, mikäli isäntäväki haluaa esimerkiksi nauttia aterian huoneistossaan. Mahdolliset arvovaltakiistat ratkaistaan hyvin hyvin hyvin pitkällä kaavalla, paitsi jos peli on aivan selvä.

Reynard on toki myös ammattilainen, loppuun asti. Asiakkaiden toiveet täytetään, statukseta riippumatta. Kaikki asiakkaat saavat palvelua, toisen henkilökohtaista, toisen vähemmän.

**Baarimikko Luis**

<img src="/img/bartender.jpg" alt="Luis" title="Luis" width="200" height="200" />

Kirkassilmäinen ja oikeaa ikäänsä huomattavasti nuoremmalta näyttävä Luis on laivan baarimikko, jonka voi satunnaisesti tavata myös tarjoilemasta aamiaista tai lounasta. Valtaosan päivästä hän kuitenkin viettää laivan baarissa valmistaen asiakkaiden pyynnöstä mitä eksoottisimpia cocktaileja. Luisilla tuntuu olevan hämmästyttävä muisti, on kyseessä sitten tunnettujen maailmojen vähemmän tunnetut juomakulttuurit tai asiakkaan lempijuoma. Luis myös tapaa puhua tavallisuudesta poiketen hyvin hitaasti ehdottaessaan asiakkaan toiveisiin sopivia juomasekoituksia. Mutta sellaisia ne taiteilijat ovat.

**Turvapäällikkö Lin Sha-Hua**

<img src="/img/security.jpg" alt="Lin" title="Lin" width="200" height="200" />

Aluksen turvallisuudesta vastaa pienikokoinen aasialainen nainen, joka kantaa univormussaan melko huomaamatonta palkkasotureiden (musters) killan merkkiä. Sha-Huaa ei kukaan ensinäkemältä arvaisi laivan turvapäälliköksi, vaan ehkä pikemminkin keittiöstä tai pesulasta vastaavaksi, mutta univormun vyöllä roikkuva melko huomaamaton lamautin on ihan hyvä vihje. Sha-Hua ei töissä ollessaan paljoa puhu, mutta hänet voi usein tavata iltaisin laivan baarista valvomasta matkustajien turvallisuutta. Hän saattaa valvoa sitä melko myöhäänkin.

**Tohtori Martin McCluck**

<img src="/img/tohtori.jpg" alt="Tohtori" title="Tohtori" width="200" height="200" />

Varustamo haluaa tarjota kunnianarvoisille matkustajille vain parasta, siksi aluksen mukana matkustaa aivan oikea tohtori, tohtori Martin McCluck. Hänellä on kaapissaan paljon pulloja, joissa on erivärisiä nesteitä sekä stetoskooppi.

**Shaprutin Siskot, esiintyvä ryhmä**

<img src="/img/theatre.jpg" alt="teatteri" title="teatteri" width="200" height="200" />

Ei tylsää hetkeä aluksella, sillä seurananne on kuuluisa tanssiva, laulava ja esiintyvä taiteilijaryhmä Shaprutin Siskot (tunnettiin vuoteen 2018 asti nimellä *tanssivat dervissit*, mutta nimi vaihdettiin markkinointisyistä). Nämä monitaitoiset nuoret (ja vähän vanhemmat, jo on siellä kaksi miestäkin) esiintyvät taiteilijat 

### Aluksen matkustajia Shaprut - Criticorum -välillä

**Paroni, Sir Percival Hawkwood**

<img src="/img/percival.jpg" alt="Percival" title="Percival" width="200" height="200" />

Kunnioitetun Hawkwoodien suvun suuresti kunnioitettu lähettiläs ja herrasmies, noin viisikymppinen viiksekäs herrasmies.

**Isä Apostheos, Paroni Hawkwoodin rippi-isä**

<img src="/img/apostheos.jpg" alt="Apostheos" title="Apostheos" width="200" height="200" />

Kunnioitetun Paroni Hawkwoodin seuralainen ja uskottu, asemastaan huolimatta miellyttävä seuramies ja paljon maailmaa nähnyt melko maallisen oloinen pappi. Tulee hyvin ja yleensä melko pitkään juttuun baarimestari Luisin kanssa.

**Dame Josephine Hawkwood**

<img src="/img/josephine.jpg" alt="Josephine" title="Josephine" width="200" height="200" />

Nuori, ei varmastikaan vielä kahtakymmentä täyttänyt Hawkwoodien suvun ritari ja Paroni Hawkwoodin aseenkantaja. Vai voisiko Dame Josephine mahdollisesti olla jo yli kahdenkymmenen? Hän kyllä kantaa itseään hyvin itsevarmasti, mutta olisihan se jos yli kahdenkymmenen käyvä aatelinen olisi vielä aseenkantaja.

No, ehkä aika käy vähän hitaammin Hawkwoodeille.

**Herttuatar, Dame Lianna Justinian**

<img src="/img/damejustinian.jpg" alt="Dame Justinian" title="Dame Justinian" width="200" height="200" />

Hänen korkeutensa, herttuatar Lianna Justinian, on vanhaa aatelissukua, eikä hänellä ole aikomustakaan antaa kenenkään unohtaa sitä. Ei, vaikka Justinianin suvun tähti on jo kauan ollut laskussa ja reitti heidän kotimaailmaansa katkennut vuosisatoja sitten. Vanha rouva viettää enimmäkseen aikaansa hytissään, ja antaa kamarineitonsa hoitaa juoksevat asiat.

**Lady Kathrin, Herttuattaren kamarineito**

<img src="/img/kathrin.jpg" alt="Kathrin" title="Kathrin" width="200" height="200" />

Noin nelikymmenvuotias melko hiljainen ja syrjäänvetäytyvä nainen, jonka vuodet Herttuattaren palveluksessa kamarineitona ovat varmasti muokanneet nykyisenkaltaiseksi.

**Pasha Yusif ibn Hamik Al-Malik**

<img src="/img/yusif.jpg" alt="Yusif" title="Yusif" width="200" height="200" />

Hillitty ja huomaavainen Al-Malik -suvun gentlemanni, matkalla kotiplaneetaltaan Shaprutista Byzantium Secundukseen. Väistämättä puheeksi tulevan paljon nopeamman reitin Critcorumin ja Pyren kautta Yusif kuittaa pilke silmäkulmassaan: "Ah, mutta se matka, se on paljon tärkeämpää kuin määränpää".

**Hakim ibn Ali Al-Malik**

<img src="/img/hakim.jpg" alt="Hakim" title="Hakim" width="200" height="200" />

Setänsä Yusifin mukana matkaava nuori Hakim lienee ensimmäistä kertaa matkaamassa Shaprutin ulkopuolelle, ja tuntuu oikein kovasti yrittävän olla vaikuttamatta kosmopoliitista ilmapiiristä.

**Sir Juri Menshikov Decados**

<img src="/img/juridecados.jpg" alt="Juri" title="Juri" width="200" height="200" />

Noin kolmikymppinen nuori aatelisherra, palaamassa kotiin häämatkaltaan Shaprutista yhdessä puolisonsa kanssa. Juri tuntuu olevan kaikkea sitä mitä Decadosten ei yleensä koeta olevan; miellyttävä, hyvin pukeutuva ja tahdikas.

**Lady Maria Volkonsky Decados**

<img src="/img/mariadecados.jpg" alt="Maria" title="Maria" width="200" height="200" />

Hieman miestään vanhempi Maria Decados liitelee aluksen käytävillä lähes eteerisen hauraasti ja tapaa tuijottaa hyvin piinaavasti silmiin keskustelukumppaneitaan. Lady Maria keskustelee mielellään, myös hieman esoteerisemmista aiheista kuten siitä voiko Quija-laudoilla keskustella luotettavasti esi-isien ja/tai tähtien välissä asuvien olentojen kanssa.

Tässä kohden hänen miehensä yleensä ilmestyy paikalle muistuttamaan että Marian on aika ottaa rauhoittava kamomillatee.

**Illuminaatti, Isä Mattjhis**

<img src="/img/matthjis.jpg" alt="Matthjis" title="Matthjis" width="200" height="200" />

Eskatoonisen veljeskunnan pappi, joka saapuu jostain ja on menossa jonnekin - näistä uskonveljistä ei ota selvää, eivätkä he välttämättä aina itsekään tiedä seuraavaa pysäkkiä pidemmälle suunnitelmiaan. Isä Matthjis ei kuitenkaan vaikuta olevan kauhean pahasti sekaisin, vaan enemmänkin mieheltä jolla on elämässään tarkoitus.

Siitä on tosin paha sanoa miksi eskatoonikko matkustaa yhdessä avestiitin kanssa.

**Rovasti Pyrrhon**

<img src="/img/pyrrhon.jpg" alt="Pyrrhon" title="Pyrrhon" width="200" height="200" />

Vaikka avestiitti on yleensä vain hieman laivarottaa miellyttävämpi matkakumppani, ei rovasti Pyrrhonia voi väittää mitenkään epämiellyttäväksi persoonaksi. Hieman suoraviivaiseksi ja maanläheiseksi ehkä, mutta ei mitenkään päällekäyväksi. Jollain tapaa on kuitenkin aivan selvää että kanssamatkustajien on syytä pitää jumalat jalassa ja housut mielessä, ettei Rovastin tarvitse käydä kenenkään kanssa syvällistä uskonnollista keskustelua.

Hän matkustaa yhdessä Isä Mattjhiksen kanssa ja herrat jakavat selvästi saman päämäärän tai tehtävän, vaikka eivät nyt mitenkään erityisesti vietä aikaa toistensa seurassa. Ehkä Shaprutissa kirkolla on tiukka budjetti ja joskus uskonveljet joutuvat tekemään myönnytyksiä matkajärjestelyiden suhteen.

**Vouti Josefin Meynchant**

<img src="/img/josefin.jpg" alt="Josefin" title="Josefin" width="200" height="200" />

Moitteettomasti ja maltillisesti pukeutuva Josefin on selvästi tottunut liikkumaan piireissä - yleensä huomaamattomasti kuten Reeves-killan edustajan kuuluu. Hän ei ole hirveästi pitänyt meteliä asemastaan tai työstään, mutta on selvästi liikkeellä jonkinlaisella killan asialla - ja tuntuu olevan koulutukseltaan jonkinlainen asianhoitaja, mahdollisesti neuvonantaja.

**Hua Kun Jin, liikemies**

<img src="/img/huakunjin.jpg" alt="Hua Kun Jin" title="Hua Kun Jin" width="200" height="200" />

Liikemiehet, tuo tunnetun maailman selkäranka, aina luomassa liikevoittoa! Herra Hua Kun Jin on liikematkalla, mukanaan neljä samalla tavalla pukeutuvaa nuorempaa herrasmiestä joita hän kutsuu leikkisästi "apureiksi".

**Hua Kun Jinin apurit**

<img src="/img/apurit.jpg" alt="apurit" title="apurit" width="200" height="200" />

Valitse neljä, valitse mitkä tahansa neljä. Nämä herrat jakavat keskenään hytin ja ovat hyvin samanlaisia, innokkaita tulevaisuuden liikemiehiä. Mahdollisesti koulutus aiheesta "asiakas on aina oikeassa" järjestetään vasta joskus myöhemmin. Ja tapakoulutus, ovat hieman tuppisuisia, jopa töykeitä.

**kersantti Herman Brown**

<img src="/img/herman.jpg" alt="Herman" title="Herman" width="200" height="200" />

Palkkasoturit harvemmin matkustavat luksusristeilijöillä, mutta kersantti Brownia lienee lykästänyt ja tämä on kerrankin päättänyt matkustaa tyylillä. Todennäköisesti ei tee samaa virhettä uudelleen, sillä ahavoitunut ja, tuota, ihastuttavan maanläheinen kersantti ei täysin sovi muiden matkustajien joukkoon.

### Risteilyohjelma

* Muutokset mahdollisia, yst. terveisin. hovimestari. Kaikki ajat standardiaikaa. *

Toistuvat tapahtumat.

Aika            | Tapahtuma
--------------- | ----------
08.30           | Aamiainen 1. kattaus (kolmosluokka)
09.30           | Aamiainen 2. kattaus (muut luokat)
10.00 - 12.00   | Ballroom varattu harjoittelulle
11.30           | Lounas 1. kattaus (kolmosluokka)
12.30           | Lounas 2. kattaus (muut luokat)
17.30           | Päivällinen 1. kattaus (kolmosluokka)
18.30           | Päivällinen 2. kattaus (muut luokat)

Matka-ohjelma.

Aika            | Tapahtuma
--------------- | ----------
1. Päivä 15.00  | Irroittautuminen Shaprutin kansainväliseltä asemalta
1. Päivä 21.30  | Kapteenin tervehdys, tanssiesitys (teatteri)
2. Päivä 21.30  | Liikkuvat kuvat (teatteri)
3. Päivä 21.30  | Teatteriesitys (teatteri)
4. Päivä 14.00  | Vastaanotto (ballroom)
5. Päivä 21.30  | Liikkuvat kuvat (teatteri)
6. Päivä 14.00  | Asettuminen jonoon portille ja hyppy n. 19.00. Ajantasaus.
7. Päivä 11.00  | Uutiset Criticorumista (teatteri)
7. Päivä 21.30  | Lauluesitys (teatteri)
8. Päivä 14.00  | Vastaanotto (ballroom)
8. Päivä 21.30  | Liikkuvat kuvat (teatteri)
9. Päivä 21.30  | Teatteriesitys (teatteri)
10. Päivä 14.00 | Vastaanotto (ballroom)
10. Päivä 21.30 | Tanssiesitys (teatteri)
11. Päivä 11.30 | Telakoituminen Criticorumin kuuhun Ardelle-asemalle, josta jatkoyhteydet planeetalle ja muihin maailmoihin. *Ikuisuuden Tuulet* jatkaa kolmen päivän kuluttua matkaansa Gwynnethiin.

### Ikuisuuden tuulien linjareitti

Shaprut - Criticorum - Gwynneth - Ravenna - Delphi - Tethys - Byzantium Secundus - Pyre - Criticorum - Shaprut.

Linja ajetaan noin puolen standardivuoden välein, pidemmät pysähdykset Byzantium Secunduksessa ja Shaprutissa. Tarkempaa tietoa voi lukea [tunnetun maailman kuvauksesta](planeetat.md).
