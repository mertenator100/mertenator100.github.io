# Ghazin Gazette 04/907 kt

## Pääkirjoitus

On tärkeää asettua yksinvaltiutta vastaan

Me kaikki tunnemme kaavan jo historiankirjoista: kun uusi hallitsija nousee valtaan edeltäjänsä pitkän valtakauden jälkeen, on näytön paikka. Mikä hän on miehiään tai naisiaan? Mikä erottaa hänen aikansa isänsä, äitinsä tai edeltäjänsä ajasta? Kun ajattelee suuriruhtinatar Tilda von Kurakin pitkää ja, suoraan sanottuna, yhdeltä pitkältä ja jatkuvalta syksyltä tuntunutta pysähtyneisyyden kautta, on selvää että suuriruhtinas Renon täytyy jollain tavalla yhdistää alamaisensa maassa, jota on jo vuosikymmenten ajan repinyt juopa hovin suosiossa paistattelevien kylläisten juottoporsaiden ja alati köyhtyvien työläisten kesken. Kautta tunnetun historian yksinkertaisin tapa yhdistää kahtiajakautunut kansa on löytää yhteinen vihollinen, minkä me täällä Armonesen takamaillakin totisesti olemme saaneet jo tuntea. Suurruhtinas von Kurak voi syyttää tuntemattomia tahoja sabotaasista minkä lystää, mutta lienee sanomattakin selvää mihin Kurakin tehtaiden tuotantokapasiteetti on viimeisen vuoden aikana kadonnut: se on kadonnut Renon armeijan pohjattomiin varikoihin. 

Minähän toki olen vain vaivainen paikallislehden päätoimittaja, mutta voitte uskoa että...


## Kotimaa

### Gocradin tie rannikolle suljettu epävakaan sään vuoksi

Valtatie 3 väillä Nemouth-Bayfpass suljettiin paikallisviranomaisten toimesta tien sorruttua kolmesta kohtaa Tethrin-joen alueella toista kuukautta jatkuneiden rankkasateiden voimasta. Erityisen hankalaan asemaan tien sulkeminen asettaa toisen rannikkorykmentin, joka on nyt täysin Vrurin jokireittiä pitkin kulkevan huoltotien varassa. "On selvää että tällainen asettaa aikamoisia rajoituksia varsikin rajapartiotoiminnalle, ja joudumme lisäksi kiinnittämään merkittävän osan voimista sateista eniten kärsineen Mudwalholin kaupungin evakuoinnin avustamiseen", kertoi komentopaikaltaan tavoitettu everstiluutnantti Malkutin, rannikkorykmentin johtaja. "Kurakilaisten nähty keskittävän joukkojaan Ponfordin alueelle, joten lienee vain ajan kysymys milloin sieltä tarjotaan apua tilanteen johdosta. Ja Kurakin apua tapaa olla sellaista josta kieltäytyminen on hyvin vaikeaa."

### Noburyn alajuoksulle matkannut retkikunta kadonnut?

Noburyn alajuoksulle syksyllä 906 matkannut retkikunta on julistettu kadonneeksi ja sen epäillään eksyneen talvimyrskyissä. Viime talvena itärannikkoa riepotelleet myrskyt ovat vielä Ghazinin asukkaiden hyvässä muistissa, eikä lordiluutnantti van Mankhoff pidä kovin todennäköisenä että retkikuntaa tullaan enää löytämään elossa. "Kaikella kunnioituksella mahdollisesti edesmenneille", lordiluutnantti toteaa, "mutta pidin jo heidän lähtiessään yritystä hullun hommana - ymmärrän kyllä että asuttamisen alkuaikoina käytössä olleet rakennelmat ovat historialliselta kannalta kiinnostavia, mutta tiedossa oli että alue oli muuttunut jo kesällä epävakaiseksi kalastajien paetessa Noburyn yläjuoksulle."

## Paikallisuutisia 

Sää - sattumankauppaa?

Kuzgin yliopiston professori luonnontieteiden professori Francis Leyeth pitää kiistattomana sitä, että ruhtinaskunnan eteläisiä alueita piinaavat sääilmiöt eivät ole täysin luonnollista alkuperää. "Onhan se aivan selvää että tällaiset hyvin sattumanvaraiset ääri-ilmiöt eivät voi tuosta vain syntyä. Kun puhutaan säätilasta, puhutaan kuitenkin massiivisesta järjestelmästä jossa kaikki vaikuttaa kaikkeen, ja mikäli koko maailma olisi siirtymässä jonkinlaiseen kokonaan toisenlaiseen... Vaiheseen, olisivat ääri-ilmiöt huomattavasti paremmin ennustettavissa." Lisäksi niitä esiintyisi muuallakin kuin vain Terracorpin mantereella, otaksuu professori Leyeth. "Uskoisin että näiden ilmiöiden taustalla on jokin esi-isiemme vaikenema salaisuus, jokin laite joka on mahdollisesti mennyt epäkuntoon. Olen lähettänyt lukuisia kirjeitä korkeimmalle teknogiselle killalle Gomroldeen, ja sieltä on luvattu lähettää asiantuntija-apua, mutta eihän tässä ole kesän jälkeen liikkunut edes kuriiriposti meren yli."

## Kaupallisia tiedotteita

### Ghazinin konepajan syystarjoukset

- Vetoaurat nyt talvihintaan - osta vaikka koko kylälle kaksi odottamaan kevätkylvöjä.
- Maakoneiden huoltoaika on nyt. Yksinkertaisten mekaanisten huoltojen hinnasta vartti pois!
- Tuo laitteet huoltoon vasta keväällä: varaosien saatavuus on ollut heikkoa, joten suosittelemme lykkäämään muut kuin välttämättömät korjaukset yli talven. 

## Muuta

- "Kodinturvajoukkoja kerätään." Vapaaehtoisesta asepalveluksesta kiinnostuneet voivat ilmoittautua lordivoudin toimistolla Ghazinissa.

- "Vesi nousi ja hyökyi yli aallonmurtajan sekunneissa." Kalastajien kauhunhetket näiden paettua Kirketonin satamasta sisämaahan.

- "Herttuatar Selenan kosijat." Eivät välttämättä maan kuumimpia poikamiehiä, mutta todennäköisesti varakkaimpia.