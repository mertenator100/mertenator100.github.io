# Kersantti puhuu

Kersantti Agnus Muckman kertoo hieman väsyneessä ja sekavassa mielentilassa M19 Iskuvasaran viimeisistä hetkistä ja teknomaageista.

"Lähdimme siis liikkeelle Hearhackekista jonkin aikaa sitten. Hearhackek? Se on killan operoima satama Weskepror-joen suistossa, Kurakin alueista pohjoiseen. Siis meren tällä puolella, se joki virtaa siitä Vruriin, joka on siis vielä Armonesen puolella kirotusta maasta ja Kurakin maista. Sitä jokea pitkin kulkee suurin osa siitä mannertenvälisestä kaupasta, nyt kun maareittien käyttäminen alkaa olla vaikeaa. Kyllä sitä jokea pitkin vielä pääsee, vaikka ei se mukava reissu ole, siitä pääsee kuitenkin ihan hyvin päiväsaikaan ylittämään, tai siis, purjehtimaan läpi, kirotun maan Vrurin kohdalla.

Hearhackekissa on siis killan kenttä ja se on tukikohta kolmelle ilma-alukselle, tai siis nyt enää kahdelle. Yleensä yksi niistä on huollossa ja kaksi tekee partiointia, me nyt viimeeksi täällä pohjoisessa ja M17 Raudanluja taisi lähteä kartoittamaan lounaaseen kirottua maata. Meillä oli siis tarkoituksena painella suoraan Kirketonin vanhalle maankaltaistamisasemalle ja käskynä etsiä sieltä yli-insinööri McCaben retkikuntaa, joka lähti sinne viime kesänä eikä ole raportoinut takaisin. Ei se ole ensimmäinen retkikunta jonka kirottu maa on nielaissut, mutta McCabe jos joku on sellainen joka näistä tilanteista selviää jos on selvitäkseen. Viimeinen yhteys häneltä tuli ihan loppusyksystä, olivat kuulemma vaikeuksista huolimatta selvinneet vanhalle asemalle ja asettumassa sinne talvehtimaan.

Meillä oli kuitenkin tiedossa Kurakin puolelta melko varma havainto ulkopuolisista jotka olivat laskeutuneet jonnekin Marhesin - joka on siis sellainen pikkukaupunki Kurakin pääkaupungista pohjoiseen - tienoille avaruudesta tulleella aluksella. Siis tiedättekö, sellaisella joita meilläkin on päätukikohdan tunneleissa, mutta jotka eivät ole lentäneet enää aikoihin. Eli siis varmoja ei olla, mutta siitä aluksesta on näköhavaintoja ja sensorit rekisteröivät sen lähdön nyt kun tiedettiin. Ollaan siis melko varmoja että sillä tulleet ovat tulleet sieltä jostain josta mekin ennen suurta romahdusta. Sitä en tiedä miksi ne laskeutuivat keskelle ei-mitään eivätkä kaupunkiin - tai kaikkitietävä paratkoon, meidän vanhaan avaruussatamaan, vaikka ei se nyt tietty varmaan kauhean kummoiselta sinne ylös enää näytä. Mutta kuitenkin, oli siis tämä tiedossa ja käsky pitää myös silmät auki - ja pam, kapteeni Hamms sen sitten ensin kuuli ja sitten näki, että jotain oli laskeutunut meidän reitiltä etelään, jonnekin Armonesen pohjois-osaan. Lähdettiin sitä selvittämään ja toden totta, sieltähän nousi alus - ihan omin silmin näin, ja voin kertoa, oli komia näky. En tiedä oliko sama alus joka kävi aiemmin Kurakissa, mahdollisesti. Löydettiin aika helposti sen laskeutumispaikka ja jonkinlainen leiri sieltä, mutta ne vieraat, ne näkivät meidät ja varmaan ottivat pitkät, minkä ymmärrän kyllä. 

Ei niiden jäljiltä oikein mitään mielenkiintoista jäänyt, Hamms kävi sen niiden leirin läpi ja jotain se keräsi sieltä mukaan. Jäätiin yöksi siihen viereen, koska on vähän turhan kuumottavaa lähteä yöllä ylittämään rajaa. Hamms soitti uudet tiedot Hearhackekkiin ja sai sieltä jotain ohjeita, mutta ei se meille niistä kertonut. Lähdettiin siitä sitten aamupäivällä rajan yli ja ohitettu tämä Boramin kylä kun sensorit alkoi hälyyttää jostain. Oltiin siinä Iskuvasaran keulassa, minä ja Pavel, Karin ja Shaun. Dubous, toinen kokeista, oli siinä myös tauolla. Ei siinä hirveästi ehtinyt mitään tehdä kun äkkiä perän kohdalla välähti, en tiedä mikä, mutta jotain. Luulen että se aiheutti kaasuvuodon ja moottoripalon, ja sitten vasta välähtikin - tai siis räjähti, koko perä ihan tuhannen päreiksi. Tultiin lujaa maahan, mutta onneksi jäljellä oleva kaasu kerääntyi kait keulaan, ja perä - tai mitä siitä oli jäljellä - osui ensin ja otti vastaan suurimman iskun. Ehdittiin keulassa jotenkin ottamaan kiinni kaiteista ja muusta, eikä lennelty kauheasti. Sen näki heti että nyt oli osunut pahasti ja poistuttiin nopeasti kylän suuntaan. Ainoa joka perästä pääsi ulos oli Polly, se saatiin raahattua ulos romusta juuri ennen kuin tuli toinen räjähdys joka todennäköisesti tappoi kaikki jotka siellä oli vielä hengissä. Pollykin oli, ja on, ihan kaameassa kunnossa, ihan palanut.

Kyhättiin jonkinlainen leiri turvallisen matkan päähän hylystä, joka paloi pitkälle seuraavaan päivään ja alettiin hoitamaan haavoja ja tekemään inventaaria. Oltiin Pavelin kanssa etsimässä oliko hylystä jäänyt mitään käyttökelpoista kun leiriltä kuului huutoa ja nähtiin kun metsästä rymisteli seiväslisko. Alettiin antamaan sille tulta ja vedettiin sen huomio pois leiristä, kun metsästä tuli toinenkin. Siinä kohtaa sitä jotenkin arvasi että hommat tulee menemään metsään ja kovaa. Pavel oli Pavel viimeiseen asti ja lähti etenemään, huusi että hoida noi muut johonkin turvaan. Toisen liskon se sai pudotettua, mutta toinen oli sillekin liikaa. Vetäydyttiin siitä kylään ja sellaiseen kivitaloon, ja Pavelin hoidellut liskokin vetäytyi takaisin metsään. Jotain siinä liskossa oli sellaista pahaenteistä, ei ne yleensä liiku pareittain eikä ainakaan vetäydy kun kerran nokkimaan alkavat.

Seuraavana yönä tuli taas kaksi liskoa, mutta ne oli eri liskoja. Olin tähystämässä lähempänä metsää ja ehdin viritellä pari ansaa kranaateista, joten ne saatiin hoidettua aika hyvin. Fosfori toimi hyvin, mutta sitä ei ollut paljoa, olisi pitänyt säästellä. Olin käynyt hakemassa Pavelin aseet ja opettanut siviilit käyttämään niitä. Kolmantena yönä tuli kolme uutta liskoa ja neljäs, ihan varmasti se sama joka tappoi Pavelin, kärkkyi taas taaempana. Ne kolme olivat selvästi oppineet edellisen illan hyökkäyksestä eivätkä tulleet peräkanaa. Nekin saatiin hoideltua, mutta Shaun jäi alle kun talosta sortui seinä. 

Neljäntenä iltana, tai siis tänään, olin jo aika varma että tuli lähtö. Koetettiin päivällä vaihtaa paikkaa, mutta ei meillä Karinin kanssa riittäneet voimat raahata Shaunia ja Pollyä mukana niin että olisi voinut samalla jotenkin turvata ympäristöä. Joten vaihdettiin vain seuraavaan taloon ja valmistauduttiin iltaan.